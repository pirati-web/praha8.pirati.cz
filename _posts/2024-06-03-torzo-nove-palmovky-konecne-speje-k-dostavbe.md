---
title: "Torzo Nové Palmovky konečně spěje k dostavbě"
author: Michal Novák
image: posts/2021-12-16-novapalmovka/novapalmovka05.jpeg
tags: [Agentura EUSPA, Nová Palmovka]
---

**Po letech, kdy předchozí politické reprezentace Prahy 8 ostudně nechávaly Novou Palmovku takzvaně “vyhnít” uprostřed sporů o to, jestli má být dostavena, komu nebo čemu má sloužit a kdoví jakých ještě, se konečně přiblížila její finální dostavba a uvedení do provozu.**

O výherci výběrového řízení na dostavbu a dalších detailech se [dočtete na našem webu jinde](https://praha8.pirati.cz/aktuality/stitky/nova-palmovka/). Zde jen zmíním, že cena stavebních materiálů mezitím (od roku 2014) velmi výrazně stoupla a dostavba tak bude výrazně dražší. To Prahu 8 naštěstí nemusí pálit. Nová Palmovka teď už patří hlavnímu městu Praze a bude sloužit Evropské agentuře pro vesmírný rozvoj EUSPA. O převod na město jsme se s Piráty jak na Praze 8, tak na magistrátu výrazně zasadili. Jinak totiž hrozil odprodej budovy do soukromých rukou.

**Co nás ale stále pálí, je fakt, že Praha 8 nemá moderní a reprezentativní prostory pro služby občanům a příjemné pracovní prostředí pro svoje zaměstnance.** Tzv. Bílý dům už dlouho přesluhuje. 

>Novou radnici nemáme, stamiliony nemáme, ale alespoň jsme nezbankrotovali – dosti smutná vizitka hospodaření Prahy 8. Doufám, že současné řešení (asi to nejlepší ze špatných, tedy převzetí budovy hlavním městem) snad už představuje definitivní tečku za podnikatelským „majstrštykem“ předchozích vedení Prahy 8, ze kterého nás musel tahat magistrát.

S Piráty jsme na magistrátu prosadili, aby bylo na Prahu 8 myšleno při rozvoji území kolem metra Palmovka, se kterým má “velká” Praha velké plány. Bude to ale samozřejmě trvat, protože jsme opět na samém začátku procesu. Ano, koalice na místní radnici opět spřádá plány na výstavbu nových prostor pro úřad městské části - je ale otázka, zda jim po fiasku s Novou Palmovkou, pod kterým jsou podle mě rovnou měrou podepsaní místní politici z ODS a ANO, ještě někdo jejich plány věřit.

Jak to dopadne s Bílým domem a novými prostory pro úřad Prahy 8 se dozvíme v příštích letech. Snad ne tak, jako s Novou Palmovkou. Mezitím snad alespoň na Google maps bude moci konečně zmizet sarkastické (a ostudné) označení “Torzo radnice Prahy 8”.
