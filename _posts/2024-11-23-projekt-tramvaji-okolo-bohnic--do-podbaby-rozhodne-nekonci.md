---
title: "Projekt tramvají okolo Bohnic do Podbaby nekončí"
author: Martin Štěrba
image: posts/tramvaje-bohnice.png
tags: [Doprava, Tramvaj Kobylisy-Bohnice-Podbaba, Bohnice, Časopis Osmička]
---

**Před pár týdny zaplnila sociální sítě a zvláště komunitní skupiny týkající se Bohnic, Čimic a okolí zpráva o tom, že Dopravní podnik hlavního města Prahy stáhnul svojí žádost o projednávání procesu EIA pro tramvajovou trať Bohnice – Kobylisy. Mnozí z toho vyvodili, že projekt tramvají do Bohnic končí. To však není pravda.**

Dopravní podnik na základě připomínek místních obyvatel rozhodl, že žádost o proces EIA přepracuje. Nově se nebude projednávat pouze úsek Kobylisy – Bohnice, který vede od stanice metra v Kobylisích Čimickou ulicí a dále pak ulicí K Pazderkám okolo Botanické zahrady a končí poblíž KD Krakov, ale celá plánovaná trasa zahrnující i úsek z Bohnic přes Troju do Podbaby. Tento postup umožní komplexněji posoudit vliv trati na životní prostředí.

Severní tramvajová tangenta, která umožní lidem pohodlně jet bez přestupu z Ďáblic, Kobylis jet přes Bohnice, Troju a Podbabu do Dejvic patří mezi stěžejní plánované tramvajové tratě na území našeho města.

Okolo projektu tramvají do Bohnic se bohužel šíří mnoho mýtů a polopravd. Je proto důležité, aby Magistrát hlavního města Prahy a Dopravní podnik aktivně a transparentně komunikovali s obyvateli Prahy 8 a Prahy 6. Tím se předejde šíření nepřesných informací, které zneužívají i někteří politici.

Dobrou zprávou je, že v současnosti probíhá soutěž na projektanta nové tramvajové trati. Dokumentace pro proces EIA by měla být připravena pro celou trasu během příštího roku. Pokud vše půjde podle plánu, mohla by výstavba začít po roce 2027.

