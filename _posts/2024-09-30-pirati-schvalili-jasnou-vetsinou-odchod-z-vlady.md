---
title: "Piráti schválili jasnou většinou odchod z vlády kvůli porušení koaliční smlouvy premiérem"
author: Piráti
image: posts/pirati-snemovna.jpg
tags: [Piráti, Sněmovna]
---

**Piráti podpořili odstoupení strany od koaliční smlouvy z důvodu podstatného porušení smluvních podmínek premiérem Petrem Fialou. Pro bylo 709 z 894 členů Pirátů, kteří se zúčastnili internetového hlasování. Podporu návrhu tak vyjádřilo 79,3 procent hlasujících. Pirátští ministři Jan Lipavský a Michal Šalomoun podají demisi v úterý 1. října.**

>„Premiér porušil vše, co o podobných situacích stálo v koaliční smlouvě. V takové situaci není možné setrvávat ve vládě, což nyní potvrdila i členská základna Pirátů. V reakci na to přijme zítra náš poslanecký klub oficiální usnesení směřující k demisi zbývajících ministrů za Piráty. Myslím, že po necelém týdnu dohadů už chtějí občané hlavně slyšet, jak budeme řešit jejich problémy. A na to se musíme soustředit - na práci, co je před námi. Na pirátských prioritách, které se propsaly i do programového prohlášení celé vlády, se samozřejmě v opozici nic nemění. Piráti budou nadále bojovat za zájmy občanů a prosazovat kroky, které pomohou naši zemi posunout vpřed, aby se nám tady společně zase o něco lépe žilo. Budeme tvrdou, ale konstruktivní a férovou opozicí,” uvedl předseda Pirátů Ivan Bartoš.