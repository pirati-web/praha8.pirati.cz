---
title: "Zpátky v plné síle: Piráty do voleb povede předseda strany Zdeněk Hřib, prioritami jsou bydlení a životní náklady"
author: Piráti Praha 8
image: posts/zdenekhrib-praha8-cf2025.jpg
tags: [Piráti, Sněmovna]
---

**Členská základna České pirátské strany rozhodla o svém lídrovi pro nadcházející volby do Poslanecké sněmovny. Stal se jím předseda strany a bývalý pražský primátor Zdeněk Hřib s podporou 492 hlasů z celkových 643. Jeho protikandidátkou byla Adéla Šípová, která získala 301 hlasů. Oba kandidáti se shodli na tom, že Piráti jsou připraveni přinést do české politiky skutečné změny a zaměřit se na problémy, které občany nejvíce trápí. Zdeněk Hřib hodlá kandidovat v hlavním městě.**

>"Díky všem Pirátkám a Pirátům za podporu. Ohromně si toho vážím. Chci také poděkovat Adéle Šípové za férovou kampaň. Dělá skvělou práci v Senátu a můžu za Piráty říct, že jsme moc hrdí na to, že v Senátu jako jedna z mála hájí liberální hlas. Zvolení lídrem do letošních sněmovních voleb beru jako velký závazek. Udělám všechno pro to, aby Piráti dosáhli co nejlepšího výsledku. Naše cíle jsou jasné – chceme dvouciferný výsledek, podobně jako v roce 2017. Piráti ještě neřekli poslední slovo a jsme zpátky v plné síle," prohlásil Zdeněk Hřib po svém zvolení a ocenil práci své protikandidátky.

Piráti se v nadcházejících volbách chtějí zaměřit na tři hlavní pilíře: řešení krize bydlení, snižování životních nákladů a modernizaci státu,. „Bydlení je základní potřeba, ne luxus. Není možné, aby mladí lidé žili ve strachu, jestli budou mít střechu nad hlavou. Tento problém jde řešit chytře, bez populistických hesel a zadlužení státu,“ uvedl Hřib. Další prioritou je modernizace státní správy a odstranění zbytečné byrokracie. „Je potřeba konečně rozhýbat stagnující ekonomiku, investovat do vzdělávání a podpořit mladé rodiny,“ dodal.

**Piráti z Prahy 8 na Celostátním fóru ve Zlíně rozhodně nechyběli. Ani nechyběla ani společná fotka s pirátským lídrem do Sněmovny Zdeňkem Hřibem.**