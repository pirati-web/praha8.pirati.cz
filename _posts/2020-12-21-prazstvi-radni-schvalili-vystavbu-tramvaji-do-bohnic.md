---
title: Pražští radní schválili výstavbu tramvajové tratě do Bohnic
author: MHMP
image: posts/tramvaje-bohnice.png
tags: [Bohnice, Doprava, Magistrát, Tramvaj Kobylisy-Bohnice-Podbaba]
---

**Pražští radní schválili na poslední předvánoční Radě hlavního města Prahy plán na výstavbu nové tramvajové tratě z Kobylis do Bohnic. Ta by měla propojit stanici metra v Kobylisích se sídlištěm Bohnice i budoucí horní stanicí lanové dráhy Podbaba – Troja – Bohnice.**

Trať povede od stanice metra Kobylisy u křižovatky ulic Klapkova, Pod Sídlištěm a Střelničná západním směrem ulicí Pod Sídlištěm, přes Kobyliské náměstí, následně ulicemi Čimickou a K Pazderkám a dále po okraji Sídliště Bohnice až do jižního cípu ulice Lodžská. Podle předběžných plánů by měla mít sedm zastávek. Ukončení tramvajové tratě je plánováno úvratí u připravované konečné stanice lanové dráhy Podbaba – Troja – Bohnice.

Odhadované náklady na výstavbu nové tramvajové tratě Kobylisy – Bohnice jsou 1,2 miliardy korun, zpřesněny budou po vypracování návrhu projektové dokumentace k územnímu a stavebnímu řízení.

> *V lednu ji projednáme na nejbližším zasedání představenstva a zařadíme ji do investičního plánu DPP. Do dubna vybereme projektanta a do konce příštího roku bychom chtěli mít hotový návrh projektové dokumentace pro územní a stavební řízení. V případě hladkého průběhu povolovacích řízení bychom mohli trať začít stavět nejdříve v roce 2025 a zprovoznit jí zhruba za šest let, tedy přibližně v roce 2027,"* uvedl **Petr Witowski**, předseda představenstva a generální ředitel DPP.

Bohničtí po dokončení tratě získají přímé tramvajové spojení například k Úřadu městské části Praha 8, na Palmovku, do Libně či výhledově do Holešovic a Stromovky. Pohodlnější dopravu získá také plavecký areál Na Šutce.

Součástí projektu tramvajové tratě Kobylisy – Bohnice bude vyřešení uzlu u stanice metra Kobylisy tak, aby nová trať byla připojena do všech směrů stávajících tramvajových tratí, tj. směrem do/z Libně, Ďáblic, Holešovic a k vozovně Kobylisy, resp. v dalších letech na pokračování tramvajové tratě do Zdib. Současně se stavbou nové tramvajové tratě Kobylisy – Bohnice DPP jako samostatnou investiční akci paralelně zrekonstruuje tramvajovou trať v Klapkově ulici, jižně od křižovatky se Střelničnou ulicí, kde se bude postupovat dle koncepční studie zpracované Institutem plánování a rozvoje hl. m. Prahy.

**[Více najdete také ve studii](https://www.praha8.cz/file/ojY/Tramvajova-trat-Kobylisy-Bohnice.pdf), kterou pro MHMP zpracoval Cedop.**
