---
title: "Od začátku září nesmyslně zdražuje předčasné splacení hypotéky"
author: Lukáš Wagenknecht
image: posts/finance1.jpg
tags: [Senát, Volby 2024]
---

**Dostupnost bydlení zejména pro mladé rodiny, ale i pro kohokoliv jiného, je v dnešní době velký problém. Dokonce existují kroky, které naopak pořízení vlastního bydlení občanům komplikují. Jedním z nich jsou nová pravidla pro předčasné splacení hypoték, která platí od září tohoto roku. Podle mého názoru je o to horší, že takové změny přichází v době, kdy na nás všechny dopadají změny konsolidačního balíčku.**

Zdražení hypoték předcházela novelizace zákonů v souvislosti s rozvojem finančního trhu z pera Ministerstva financí (MF). Zavedení poplatků za předčasné splacení hypotéky posílilo postavení bank na úkor jejich klientů. Do konce srpna si banky mohly účtovat pouze účelné náklady související s předčasným splacením hypotéky.

>Mně osobně takový návrh připadá nemorální v době, kdy české banky mají dlouhodobě jedny z nejvyšších bankovních poplatků, realizují miliardové zisky, chytře se vyhnuly placení mimořádné daně z nadměrných zisků, kterou MF zatížilo také energetické společnosti, které daně zaplatily. Vlastně to vypadá, že takové zákony ministr financí píše na míru bankám.

MF ve svém stanovisku k předkládané novele konstatovalo, že docházelo k tomu, že poplatky banky svým klientům počítaly velmi rozdílně a některým bankám Česká národní banka (ČNB) udělila v této souvislosti milionové pokuty. Dalším argumentem bylo, že zvýšením poplatků zlevní hypotéky. Žádnou analýzu, která by to potvrdila a odůvodnila, však ministerstvo nemá. Na mou žádost o její dodání mi bylo při projednávání zákona na výboru řečeno, že se tím úředníci nebudou zabývat, protože to ani nejde.

Banky argumentovaly tím, že „dřív, než někomu půjčí a sazbu pro něj na příslušnou dobu zafixují, musí si samy opatřit odpovídající financování”. Jinými slovy samy si někde za odpovídající úrok půjčí, a když klient mezitím “uteče”, na drahé půjčce banka tratí. Kdyby se tzv. hypoteční turistika rozmohla, došlo by k vychýlení trhu a přenesení nákladů na ty, kteří své banky nemění. 

Proti jejich neopodstatněným tvrzením se pro zachování stavu bez poplatků za předčasné splátky hypotéky vyjádřila také ČNB:

>“Za účelně vynaložené náklady lze v těchto případech považovat pouze takové náklady, jejichž vynaložení je v daném případě účelné a jejichž výše je zároveň odůvodněná. Tyto náklady zároveň musí souviset s předčasným splacením úvěru spotřebitelem. Nemůže se tedy jednat o náklady, které vznikly již v souvislosti se samotným poskytnutím úvěru, i když se mohly stát v důsledku předčasného splacení marně vynakládanými, tedy nenesoucími zisk. Zároveň nemůže jít o ušlý zisk, neboť ušlý zisk není (účelně vynaloženým) nákladem.”

Když to řeknu jednoduše, v případě bank se ministr financí rozhodl garantovat zisk v oblasti, která je velice sociálně citlivá a dopadá především na mladé rodiny. Proč tedy negarantuje zisky všem dalším podnikatelům ve všech dalších oborech podnikání, třeba drobným živnostníkům? Protože je to nesmysl, který popírá principy podnikání a zvýhodňuje pouze banky.

Podle mě a kolegyně Hany Kordové Marvanové poplatky za předčasné splátky jednoduše nedávají žádný smysl a pouze zhoršují postavení spotřebitele. Proto jsme navrhli pozměňovací návrh, který by ponechal předchozí úpravu bez poplatků.

Náš návrh bohužel neprošel pouze o dva hlasy. Jediní kdo byli proti byli senátorky a senátoři z klubu ODS a TOP 09. Náš návrh budeme předkládat opakovaně, až do Senátu doputuje novela zákona, která tuto problematiku upravuje.

