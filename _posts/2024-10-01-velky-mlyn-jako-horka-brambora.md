---
title: "Velký Mlýn jako horká brambora"
author: Tomáš Mařík
image: posts/lowituvmlyn.png
tags: [Löwitův mlýn, Libeň, Kultura]
---

**Více než rok je v provozu Velký mlýnu Libeňského zámku. Za vedení Pavla Kocourka a spolku Velký Mlýn tady vznikla pobočka Městské knihovny s kavárnou a prostorem pro kulturní program. Je pořádáno výjimečné množství kulturních akcí: koncerty, výstavy, přednášky, autorské čtení či festival o duševním zdraví. Je to zkrátka místo, kam rádi chodíme posedět, si počíst, popít a kde si malé děti mohou hrát.**

Ten projekt všichni milujeme, Vy, my, ostatní strany a stejně tak Praha 8, která se Mlýnem ráda chlubí, ráda zde pořádá akce a ráda ho propaguje. Dlouhodobě je tady ale problém s financováním, např. vytopit v zimě takto velký a starý objekt v souladu s pokyny památkové péče opravdu není levné. 

Městská část je v podstatě partnerem tohoto projektu, nicméně Velký Mlýn nemá vyjasněný statut, není např. příspěvkovou organizací MČ, tedy zatím není nikterak zohledněn v rozpočtu městské části. Vypadá to potom tak, že městská část tady uspořádá akci, ale administrativně není schopna proplatit ani náklady na elektřinu. 

Sice se po několika měsíčním jednání podařilo dohodnout zlepšení finanční účasti Městské části na jí pořádaných akcích, s Piráty ale nadále usilujeme, aby se vztah mezi Velkým mlýnem vyjasnil a Mlýn dostal svoje zasloužené a stabilní místo v rozpočtu MČ Praha 8 podobně jako třeba kulturní domy v Bohnicích a na Ládví. Prosíme tedy, aby si to starosta Ondřej Gros z ODS a Radomír Nepil z ANO přestali přehazovat jako horkou bramboru a bylo poskytnuto schůdné řešení, které výrazně přispěje ke kulturnímu životu na Praze 8.
