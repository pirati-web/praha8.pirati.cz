---
title: "Praha urychlí přípravu Městského okruhu a Libeňské spojky"
author: MHMP
image: posts/zokruh-ukrize.png
tags: [Doprava, Městský okruh, Magistrát]
---

**Pražští radní odsouhlasili záměr nadlimitní veřejné zakázky na přepracování projektových dokumentací staveb Městského okruhu a Libeňské spojky tak, aby mohly být povoleny dle nového stavebního zákona. Záměr musí ještě schválil Zastupitelstvo hl. m. Prahy. Zhotovitel by měl být vybrán do června 2025. Povolení záměru by se tímto postupem mělo urychlit až o dva roky oproti původnímu plánu, který počítal se získáním stavebního povolení v roce 2029.**

Plánovaný soubor silničních staveb a tunelů potřebuje přepracovat dokumentaci pro povolení. Jedná se konkrétně o stavbu označenou jako č. 0081 MO Pelc/Tyrolka – U Kříže, stavba č. 0094 MO Balabenka – Rybníčky a stavba č. 8313 Libeňská spojka.

> „Díky novému stavebnímu zákonu, který prosadil Ivan Bartoš, urychlíme přípravu Městského okruhu a zajistíme tím jeho včasnou realizaci! Zákon nám umožní získat potřebná povolení v roce 2027, což je klíčové pro využití stávajících platných stanovisek EIA, která kvůli novele z pera ministerstva životního prostředí již nelze prodloužit. V opačném případě, kdybychom nevyužili výhody stavebního zákona Ivana Bartoše, by totiž hrozilo posunutí realizace Městského okruhu až za rok 2040,“ říká Zdeněk Hřib, 1. náměstek primátora pro oblast dopravy.

<iframe src="https://www.facebook.com/plugins/post.php?href=https%3A%2F%2Fwww.facebook.com%2Fzdenek.hrib.doprava%2Fposts%2Fpfbid02ghDHTYfmWcTUTQBYWRxULj2DmMBPaPYvosJwTbgyr42Esb6DnMo9VRYquJUCQsxbl&show_text=false&width=500" width="500" height="498" style="border:none;overflow:hidden" scrolling="no" frameborder="0" allowfullscreen="true" allow="autoplay; clipboard-write; encrypted-media; picture-in-picture; web-share"></iframe>

>„K Městskému okruhu přistupujeme s naprostou profesionalitou. Po nabytí účinnosti nového stavebního zákona jsme zpracovali analýzu dalšího postupu povolování této nejdůležitější dopravní stavby na území Prahy a rozhodli jsme se, že zvolíme časově i finančně nejvhodnější variantu, což vyplynulo i z provedených předběžných konzultaci, které provedl odbor investiční. Do léta bychom pak měli přijmout změnu územního plánu daných území a všechny kroky směřujeme k začátku roku 2027, kdy bychom získali povolení záměru,“ říká Petr Hlaváček, náměstek primátora pro oblast územního rozvoje.

Součástí zakázky je zajištění všech nezbytných inženýrských činností, průzkumných prací, geodetického zaměření a koordinace s návaznými investičními akcemi hl. m. Prahy jako jsou Jarovská třída, Jižní obchvat Libně, Vysočanská radiála II.etapa, Severovýchodní cyklomagistrála, územní studie Palmovka a územní studie Pelc-Tyrolka. A také koordinace souboru staveb s projektem Železničního uzlu Praha.

> „Dopady změn zákonů v oblasti životního prostředí způsobily vážné obavy o možnost včasného dokončení povolovacích procesů na Městský okruh ve východní části města. Proto jsem velmi rád, že se nám podařilo nalézt cestu, jak dokončit přípravné práce pro výstavbu východní části okruhu,“ komentuje Zdeněk Kovářík, pražský radní pro oblast rozpočtu.

**Předpokládaná hodnota veřejné zakázky je stanovena na 223 850 000 Kč včetně DPH.**

Městský okruh a Libeňská spojka jsou v územním plánu vymezeny jako veřejně prospěšné stavby celoměstského až regionálního významu. Samotná hodnota staveb se odhaduje na více než 100 miliard korun při délce 11 km, z čehož 8,5 km povede v tunelech. Kromě hlavní podzemní stavby je součástí rovněž úprava nadzemních ploch do moderní zklidněné podoby, realizace 45 km nových cyklotras, revitalizace 25 ha stávající zeleně, 3 km vyhrazených pruhů pro autobusy či 450 nových parkovacích stání.
