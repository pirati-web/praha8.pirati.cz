---
title: "Martin Štěrba: Bude na Osmičce líp? Se současným vedením asi těžko"
author: Martin Štěrba
image: posts/odsano.jpg
tags: [Časopis Osmička, ODS, ANO]
---

**Jsme za polovinou volebního období a naše městská část stagnuje. Kdybych si vypůjčil slova Václava Havla, řekl bych: nezvolili jste mě do funkce zastupitele, abych Vám i já lhal. Praha 8 nevzkvétá.**

Je nutné si to přiznat. Současné vedení v čele s ODS a ANO nemá žádnou vizi ani plán, jak by měla Praha 8 vypadat v budoucnu. Ani po dvou letech od voleb neexistuje programové prohlášení a zdá se, že se ho ani nedočkáme. Možná se řídí heslem „kdo nic nedělá, nic nezkazí“. Ale opak je pravdou.

Rada městské části je manažerský orgán, chybí jí ale plán a vize. Na skautské lesní škole nás učili, že skupinová improvizace vede do problémů – a přesně to zažíváme na Osmičce každý den.

Věděli jste, že Praha 8 [zaplatila za kácení a obnovu vrb v Ďáblicích přes milion korun](https://praha8.pirati.cz/aktuality/ODS-zaplatila-za-kaceni-a-obnovu-vrb-v-dablicich-pres-milion-korun.html), přičemž zakázku získal přímo kamarád osmičkových politiků Pavel Gardavský? Nebo že [místostarostka Ludková z ODS chce šetřit na svém nemalém platu tak, že si ve finále vydělá více](https://praha8.pirati.cz/aktuality/kolik-penez-je-moc-penez-pani-senatorko-ludkova.html)? A věděli jste také, že [ODS chce zvýšit cenu ročního kuponu MHD na sedm tisíc korun](https://praha8.pirati.cz/aktuality/ods-chce-aby-rocni-kupon-na-mhd-stal-7000.html)? Kroutím nad tím hlavou. 

Někdy mám proto pocit, že pravá ruka neví, co dělá levá. Vládnoucí koalici bych poradil: pokud neznáte směr, podívejte se na náš web [https://praha8.pirati.cz](https://praha8.pirati.cz), kde je spousta nápadů, co v Praze 8 zlepšit. Jeden za všechny – zkultivujme prostory kolem kontejnerů, aby nebyly odpudivé a zdravotně závadné. Investice by mohla být podobná jako u úpravy jezírka v Ďáblicích. Ovšem s tím rozdílem, že to lidé poznají a ocení.

[Budu rád, pokud se přidáte ke mně a mým kolegům.](https://praha8.pirati.cz/kontakt/) Společně hledáme cestu, jak Prahu 8 zlepšit, ne důvody, proč to nejde. 
