---
title: "ODS chce, aby roční kupon na MHD stál 7 000 Kč"
author: Martin Štěrba
image: posts/tramvaje-praha.jpg
tags: [Časopis Osmička, ODS, Doprava]
---

**Tramvají, autobusem či metrem jezdíme téměř všichni. Proto mě překvapilo, že na magistrátu se vášnivě diskutuje, kolik bude v příštích letech stát roční kupon MHD. Od koalice SPOLU, zejména od ODS, zaznívají hlasy, že se roční kupon má výrazně zdražit, a to ze tří a půl až na sedm tisíc korun.** To už mi přijde opravdu přehnané, a pro Piráty nepřijatelné. Už současný poplatek je pro mnoho rodin zaplatitelný jen s obtížemi.

Celá diskuze je zvláštní o to víc, že návrhy na zdražení MHD jdou ruku v ruce se zdražením parkovného, které dneska stojí 1 200,- Kč. To je až výsměch těm, kteří preferují jezdit MHD a pomáhají přetížené dopravě v Praze. Zatímco veřejnou dopravou jezdíme dnes za 10 korun na den, parkovat na ulici můžeme za 3,30 Kč denně. A zatímco veřejnou dopravu by ODS zdražila, parkování by ponechala. To ekonomicky opravdu nedává smysl. 
Chápu, že podle ODS (a zvláště té naší z Prahy 8 by každý měl jezdit obřím autem s nabušeným motorem. Nikdo teď ani v příštích letech nebude nikomu zakazovat se svobodně rozhodnout, čím se bude dopravovat. Nicméně nemůžeme očekávat, že bude kde parkovat. Praha je plná aut, a v budoucnosti to lepší nebude. Stačí se podívat do Libně, do Karlína, ale i do Bohnic nebo na Ládví. Zatímco většina světa uzavírá centra měst pro auta, u je stále možné zajet autem téměř před Orloj. 

Aby mě nikdo nenařkl, že jsem proti autům - sám jezdím po Praze autem a čas od času si hezky od plic zanadávám, ale Praha patří nám všem a jednotlivé způsoby dopravy musejí být spravedlivě a rovnoměrně podporovány.
