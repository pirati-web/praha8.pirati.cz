---
title: "Praha 8 žádá Magistrát, aby bylo urychleno řízení EIA na tramvajovou trať z Bohnic do Podbaby"
author: Martin Štěrba
image: posts/tramvaje-bohnice2.jpg
tags: [Doprava, Bohnice, Magistrát, Tramvaj do Bohnic, Tramvaj Bohnice–Podbaba]
---

**Asi se shodneme na tom, že cestování z Bohnic do Podbaby - tedy z osmičky na šestku dobré není. Nejlepším řešením by bylo, kdyby v této trase konečně začaly jezdit tramvaje.**

Na středečním jednání zastupitelstva jsme proto schválili požadavek, aby hlavní město urychlilo zjišťovací řízení EIA ve věci proveditelnosti tramvajového spojení Prahy 8 a Prahy 6 z Bohnic přes Tróju do Podbaby. Původně tady byla plánovaná lanovka, ale z té sešlo. Nebyl jsem žádný velký fanoušek lanovky, opakovaně jsem říkal, že se máme soustředit na tramvajové spojení. A jsem rád, že se mi podařilo toto téma na jednání zastupitelstva i z opozičních lavic otevřít. 

S Piráti Praha 8 jsme ve středu souhlasili s tím, aby v usnesení byla také žádost o zřízení autobusové linky, která by do zprovoznění tramvajové tratě jezdila tunelem Blanka a propojila osmičku se šestkou. Já jsem v diskuzi také zdůraznil, že by městská část měla vyvíjet větší tlak na to, aby vznikla železniční zastávka U Kříže, která by zlepšila cestování z Libně do Podbaby.

Co na to říkáte?