---
title: "Kultura na dietě. Jeden 'meloun' na padesát kousků"
author: Karolína Gattermayerová
image: posts/kultura-karlin1.jpg
tags: [Komise pro kulturu, Kultura, Dotace, Granty a dotace, Finance]
---

**V loňském roce se komise pro kulturu Prahy 8 [usnesla, že "balík" na kulturní dotace](https://www.praha8.cz/file/JrM/KK-22-10-2024-zapis.pdf) by se měl navýšit – a přesto je tam opět jen smutný 1 000 000 Kč. Nemusíte být zrovna velký fanda do umění, aby vás to štvalo. Nevěříte?**

Nejedná se totiž o peníze určené jen profesionálním projektům. Tyto dotace pomáhají třeba i místním pěveckým sborům, dětským představením či akcím pro seniory. Loni se tak jeden "meloun" musel rozkrájet mezi 50 žadatelů, a tudíž se k některým z nich dostaly opravdu jen drobky. Vyvstává pak otázka, nakolik jim tyto dotace skutečně pomáhají a nakolik jim pouze přidělávají práci, která se přijatými penězi pomalu ani nepokryje.

### Gratulujeme, nejsme nejhorší… o fous
Když se podíváme do jiných pražských městských částí, tak v přepočtu na obyvatele je na tom hůře než my pouze Praha 14 (200 000 Kč). Naopak největší balík rozděluje Praha 1 (8 000 000 Kč), u které je to zcela pochopitelné, jelikož je kulturním a historickým centrem pro všechny Pražany. Na druhém místě je Praha 6 (6 000 000 Kč), se kterou už se ale klidně porovnávat můžeme. A z toho porovnání nevycházíme vůbec dobře.

![Kulturní dotace 2025](/assets/img/dokumenty/kultura/dotace2025-2.png)

### Tradice Prahy 8: Improvizační maraton
Praha 6 nejenže dává na kulturu mnohem více peněz než naše městská část, ale dokonce k tomu má z pohledu osmičkového vedení něco zcela šokujícího – dlouhodobou strategii (viz [Analýza kulturního prostředí a Koncepce rozvoje kultury MČ Praha 6](https://www.praha6.cz/potrebuji-vyresit/analyza_8374.html)). Že současné vládnoucí koalici na Osmičce chybí jakákoliv konkrétní vize, jsme zmiňovali již mnohokrát. A i kultura je tím bohužel takzvaně bita. Nakonec je tu finančně nejocenovanějším uměním nekonečná improvizace naší radnice.

Přitom kulturní prostředí lze rozvíjet, i když zrovna nemáte v rozpočtu přebývající statisíce na hluboké analýzy. Můžete nastavit podmínky tak, abyste podpořili projekty, které vašim občanům nejvíce chybí. Třeba:
- Rozdělením dotací na první a druhé pololetí, abyste zajistili, že jednorázové akce nebudou koncentrovány v jedné části roku. 
- Nastavením minimální částky, kterou organizátory podpoříte, aby peníze měly skutečný dopad.
- Vypsáním speciálních dotací, které rozvijí sousedské vztahy, jako je třeba revitalizace vnitrobloku nebo komunitní akce na školách. 

A klidně bychom mohli pokračovat dalšími a dalšími příklady, z nichž ani jeden není z Prahy 8.

### Tady běží čas jinak
Organizace napříč různými obory by také jistě přivítaly, kdyby byly dotace vypisovány již na konci předchozího roku. Díky tomu by včas věděly, s jakými podmínkami a penězi mohou počítat. To mimochodem dělá většina městských částí. Ta naše ne.

### "Férovka" na závěr
Veliký otazník může vzbuzovat i rozdíl mezi částkou na kulturu a sport, pro který je vyčleněno – pro kulturu zcela nepředstavitelně bombastických – 14 000 000 Kč. Takto veliký nepoměr v Praze nikde jinde nenajdete.

**Co musí místní umělci udělat, aby radnice začala brát kulturu jako důležitou součást života ve městě? Vystupovat ve sportovních dresech? Možná by se pak pro ně našlo více, než jen na symbolický rozklus.**

![Kulturní dotace 2025](/assets/img/dokumenty/kultura/dotace2025-1.png)

### Poznámky pod čarou na závěr:
- V době psaní článku nebylo možné dohledat informace o výši dotací na Praze 13 a na Praze 15. 
- U Prahy 9 a Prahy 12 byly nejaktuálnější dostupné informace o dotacích z roku 2024.
- Částka Prahy 6 je součtem programů Šestka kulturní I. (2025) a Šestka kulturní II. (2024).
- Částka Prahy 5 je součtem programů Kultura na Pětce a programu pro kulturní prezentaci v zahraničí.
