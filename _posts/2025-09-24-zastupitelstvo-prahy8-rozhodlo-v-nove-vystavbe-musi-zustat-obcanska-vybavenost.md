---
title: "Zastupitelstvo Prahy 8 rozhodlo: V nové výstavbě v Kobylisích musí zůstat občanská vybavenost"
author: Martin Štěrba
image: posts/od-sokolniky-kobylisy.jpg
tags: [Obchodní dům Sokolníky, Kobylisy, Územní rozvoj]
---

**Chceme, aby v Kobylisích zůstala občanská vybavenost. A to i po výstavbě nového objektu, který v budoucnu nahradí obchodní dům Sokolníky. Obchody, veterinární ordinace, kadeřnictví a další služby tady musí mít své místo. Nechceme dopustit, aby se opakovalo to, co v Horní Libni, kde zoufale chybí větší supermarket i další služby. Doufejme, že se to změní s novými developerskými projekty.**

Městská část Praha 8 proto vyjádřila usnesením zastupitelstva požadavek, aby v rámci dalšího projednávání záměru investora bylo zajištěno zachování prodejny smíšeného zboží (potravin) v lokalitě Sokolníky, a aby byla garantována dostupnost základní občanské vybavenosti pro obyvatele této části Kobylis a to optimálně formou polyfunkčního domu kombinující bytovou výstavbu a občanskou vybavenost dle regulativů stabilizovaného území.

Jak jsem zdůraznil i ve své řeči na zastupitelstvu, nové výstavbě se nebráníme – naopak, podporujeme ji. Developer ale musí jasně komunikovat své záměry, stejně jako to dělají mnozí jiní. Demolice současného objektu v nejbližší době nehrozí – bourat se nebude do doby vydání pravomocného povolení stavby nového bytového domu.

Jsem rád, že jsme o budoucnosti Sokolníků jednali i dnes na zastupitelstvu. Připravil jsem společně s Radomír Nepil - místostarosta Osmičky návrh usnesení a je skvělé, že se k němu přidali i starosta Ondřej Gros, místostarosta Tomáš Hřebík - strategický rozvoj Prahy 8 a Jiří Vítek - místostarosta Prahy 8. Když jde o dobrou věc, opozice i koalice umí spolupracovat.