---
title: Oblouky Negrelliho viaduktu parkování patřit nebudou
authorId: martin.sterba
image: posts/negrelliho-viadukt.png
tags: [Doprava, Karlín, ODS]
---

**Možná jste [zaznamenali diskuzi](https://www.facebook.com/groups/libenkarlin/posts/4133078633412970/), kdy jeden z pirátských příznivců z Prahy 3 označil ODS Praha 8, že se pokouší pomocí odboru dopravy změnit plány na využití prostoru pod karlínským Negrelliho viaduktem z podniků pro občany na parkovací místa.**

Jsme rádi, že starosta [Ondřej Gros](https://www.facebook.com/gros.ondrej/posts/209405297772997) a [Martin Cibulka](https://www.facebook.com/groups/libenkarlin/posts/4133078633412970/) z ODS Praha 8 všechny ubezpečili, že se jedná o hoax, a že osmičková ODS podporuje i nadále původní plány. Podle nich tam mají být galerie, kavárny, bary - zkrátka místa, kde budeme chtít rádi trávit svůj čas.

Byť o osudu prostorů pod oblouky zrekonstruovaného Negrelliho viaduktu nemůže rozhodovat sama Praha 8, protože jí tyto prostory nepatří, řešil se osud tohoto prostoru opakovaně třeba na komisi pro majetek, kde je za nás [Michal Novák](https://praha8.pirati.cz/lide/michal-novak.html).

Podtrženo sečteno. Vše pokračuje tak, jak bylo naplánováno. Praha se po dokončení oblouků zařadí po bok dalších moderních evropských měst. Ve zhruba čtyřech desítkách oblouků se usadí komerční i kreativní subjekty, které v menší míře doplní začínající podniky. Budoucí provozovatelé nebudou definováni pouze výší nájemného, ale i kvalitou obsahu. Vybírat je bude porota složená ze širokého spektra subjektů, od zástupců hlavního města a městské části Praha 8 až například po architekty, kteří u celé myšlenky revitalizace stáli od počátku.

Přejeme si, aby tyto prostory byly využity smysluplně ve prospěch občanů. Těšíme se na to, až si sem budeme moci přijít na kávu a nebo pivo a navštívit i další zajímavé provozy.
