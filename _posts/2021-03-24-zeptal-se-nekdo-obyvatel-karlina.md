---
title: Pětkrát prohraný soud o cykloobousměrky v Karlíně! Zeptal se někdo místních obyvatel?
authorId: pavel.franc
image: posts/karlin-krizikova.jpg
tags: [Karlín, Cyklodoprava, Časopis Osmička]
---

Při pohledu na rozložení politických sil na Praze 8 se odpověď nabízí sama. Stačí se podívat třeba na program vládnoucí ODS, se kterým vyhrála komunální volby v roce 2018: “Budeme blokovat všechny snahy různých aktivistických bojůvek o další zásahy do dopravy. Už žádná omezení dopravy ve jménu démona cyklodopravy." A protože i jejich koaliční partneři mají na cyklistiku ve městě podobný názor, není divu, že ani úředníci na úřadě naší městské části cyklistům v ulicích nefandí.

Zeptal se však někdo i obyvatel Karlína? Názor, že některé cykloobousměrky jsou v Karlíně nebezpečné, není ojedinělý a řada cyklistů raději jezdí na kole pouze po směru jízdy. Je škoda, že místo transparentní diskuse zde zuří boj mezi příznivci městské cyklistiky a fandy automobilismu. Proč by měla být úzká Pobřežní obousměrná? A proč by děti kolem Lyčkárny nemohly jezdit na kole obousměrně? Občan jen smutně pokrčí rameny a zalituje vyhozených peněz na soudní výlohy.

Nebylo by lepší věnovat energii, čas a peníze rozvoji cyklistické infrastruktury? Třeba zavést páteřní cyklotrasy do územního plánu, odstraňovat místa, kde je jízda na kole o život, či mít možnost snadno zaparkovat kolo u každé významné instituce v centru města. A co třeba zkusit mít stojan na kola u každé školy na Praze 8? Ale toho už bychom chtěli asi hodně...
