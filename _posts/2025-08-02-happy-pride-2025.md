---
title: "Happy Pride! Piráti znova předloží návrh na plnohodnotné manželství pro všechny"
author: Piráti Praha 8
image: posts/praguepride2025_2.jpg
tags: [Manželství pro všechny, Prague Pride]
---

**Ochráníme lásku pro všechny! Piráti znovu předloží plnohodnotné manželství pro všechny do 100 dnů po volbách. Oznámil to celostátní lídr Zdeněk Hřib.**

>„Za Piráty věříme, že všichni mají mít stejná práva a povinnosti. Že není správné dělit lidi a rodiny do dvou kategorií podle toho, koho mají rádi a s kým si přejí strávit život. Všichni platíme stejné daně a máme vůči státu stejné povinnosti. Měli bychom tak mít všichni i stejná práva. Současné složení Sněmovny a Senátu ale většinově manželství pro všechny odmítá, i když to jde proti názoru většinové veřejnosti. Proto návrh manželství pro všechny předložíme znovu, a to hned v prvních 100 dnech nového volebního období. Protože rovnost je základ, ne bonus navíc,“ řekl předseda Pirátů a celostátní lídr strany Zdeněk Hřib s tím, že Piráti byli jediní, kdo ve Sněmovně jednotně hlasovali pro plnohodnotné manželství pro všechny.

![Piráti na Prague Pride 2025](/assets/img/posts/praguepride2025_1.jpg)

**Návrh na manželství pro všechny Piráti ve Sněmovně předložili poprvé už v roce 2018.** A v podpoře rovných práv jsou jako jediná liberální strana konzistentní a při hlasování jednomyslní. Rovná práva nejsou žádný luxus ani ideologie. Jsou základem důstojné a férové společnosti. A právě možnost uzavřít manželství bez ohledu na pohlaví nebo orientaci je podle Pirátů klíčové pro to, abychom skutečně byli prozápadní zemí.

Téma letošního festivalu Prague Pride „Kde domov můj?“ vnímají Piráti nejen jako otázku bezpečí a přijetí, ale i jako výzvu k důstojnému bydlení. Kromě slibu znovu přinést na stůl rovnocenné manželství pro všechny Piráti představili i plán, jak nakopnout dostupné bydlení a zařídit 200 tisíc dostupných domovů – bez ohledu na věk, orientaci nebo sociální situaci.
