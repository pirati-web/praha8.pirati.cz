---
title: "Martin Štěrba: Z rozpočtu pro rok 2024 jsem zklamaný, finance místo investic prožíráme"
author: Martin Štěrba
image: posts/libensky-zamek-penize.jpg
tags: [Finance, Zastupitelstvo]
---

**Ve středu se konalo osmé jednání našeho osmičkového zastupitelstva. Velká část tohoto jednání se točila okolo rozpočtu. Přiznám se, byl jsem z něj fakt zklamaný. A to hlavně z důvodu, že finanční prostředky “prožíráme” místo toho, abychom je investovali do budoucnosti naší městské části. Ruku jsem pro něj samozřejmě nezvedl.**

Koalice v čele s ODS a ANO si ho samozřejmě schválila po vlastní ose. Oproti loňsku bude městská část hospodařit s více než 1,1 miliardou korun. Pouze třetina peněz poputuje na investice.

Opravdu alarmující je navýšení finančních prostředků v kapitole Městská infrastruktura. Navýšit peníze na péči o vzhled obce a veřejnou zeleň o 35 milionů, tedy o 166 procent oproti loňsku je úplně mimo. Když se podívám do ulic, tak ty vynaložené peníze nejsou vidět. Sorry jako. Navýšení finančních prostředků na zimní údržbu pěších cest a to v době klimatické změny a faktu, že téměř není zima o víc než polovinu, je také mimo.

Doprava v Praze 8 jako jedna z mála oblastí má menší rozpočet než v loňském roce. Proč? Nebere koalice dopravu jako svou prioritu? Možná jo, možná ne - ale my to nevíme, protože stále jsme nedostali programové prohlášení. 

Oblasti školství, zdravotnictví a sociální oblast mají víceméně stejný rozpočet jako vloni. Na školácích a seniorech tedy budeme šetřit a místo toho vyhodíme 40 milionů za sběr větví a úklid bordelu v ulicích? To jako vážně? 

Zklamáním je i oblast kultury. Radní pro kulturu Solomonová (ANO) nepřipravila za více než rok ve své funkci ani jednu investici. Městská část se neustále chlubí podzámčím a okolím Löwitova Mlýna a Studia Alta. Co takhle pokračovat v projektu Libeňské podzámčí? Ten pochází z prosince 2016, tedy z doby, kdy ANO bylo taktéž ve vedení Prahy 8. Škoda, že se s tím projektem nepočítá v rozpočtu. 

Nicméně v rozpočtu jsou samozřejmě i fajn projekty. Městská část vyčlenila desítky milionů korun na přípravu nové základní školy na Rohanském ostrově. Cením také peníze pro revitalizaci Rokytky, návrat žabáka na Ládví a pro projekt sportovní haly Jána Mahora v Kobylisích. V rozpočtu je také zhruba 200 tisíc korun na výstavbu podzemních kontejnerů. Pokračovat se bude i v přípravě nových parkovacích stání v ulicích Střekovská, Řešovská a Havlínova. Stejně tak jsem rád, že jsou v rozpočtu finance na výtlukový a chodníkový program – obojí by ale sneslo finance výrazně navýšit. Třeba z peněz, které jsou v návrhu pro firmy, které uklízí Prahu 8. 

Abych na zastupitelstvu jen neprudil, přišel jsem s alternativní verzí rozpočtu. Navrhl jsem zastupitelstvu, abychom snížili finance v kapitole Městská infrastuktura o 29,5 milionu a přesunuli 10 milionu do oblasti školství a 5 milionů do oblasti dopravy. Zbylou částí bychom umořili ztrátu rozpočtu, protože koalice navrhla rozpočet jako ztrátový. Neprošlo to. Škoda.
