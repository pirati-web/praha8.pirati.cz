---
title: Holešovičky se mají stát městskou třídou, pod zem půjdou po dokončení městského okruhu
author: Piráti Praha 8
image: posts/holesovicky-zmena2022.png
tags: [Doprava, Libeň, Magistrát, Holešovičky, Městský okruh, Územní rozvoj]
---

**Ulicí V Holešovičkách denně projede víc než 100 tisíc aut, zahloubení ulice pod zem je tedy pro obyvatele naší městské části důležité.** Ještě před volbami jsme potvrdili, že podpoříme zahloubení, a [budeme postupně pracovat na tom, aby se tak stalo](https://praha8.pirati.cz/aktuality/podporujeme-zahloubeni-holesovicek.html). Městská rada dokonce zahloubení má i ve [svém programovém prohlášení](https://www.praha.eu/file/2892031/programove_prohlaseni.pdf). Jak se ale ukazuje, a jak to také potvrdily studie vypracované magistrátem, před dostavbou Městského okruhu není zahloubení proveditelné. 

>“Cíl je ulici zahloubit nebo najít jiné tunelové řešení. S vypětím sil projektantů a městských firem se to ale reálně stane až jako jedna z posledních etap dostavby Městského okruhu. Prověřili jsme všechny možné scénáře a taková je realita povolovacích procesů a celé přípravy tak obrovské stavby,“ [uvedl na svém profilu na Facebooku](https://www.facebook.com/adam.praha.sobe/photos/a.187702201827814/854133905184637/) náměstek primátora pro dopravu Adam Scheinherr (Praha sobě). 

Magistrát chce najít řešení i před samotným zahloubením, chystá balík relativně rychlých a účinných opatření, díky kterým se ulice promění v městskou třídu. A to v části od křížení se Zenklovou ulicí u Vychovatelny až po most Barikádníků, kde se na ulici napojuje městský okruh z tunelového komplexu Blanka. 

**A co se tedy vylepší?**
- v celé délce bude položen nový tichý asfalt s využitím nejnovějších technologií, mezi oběma směry bude středový pás zeleně
- odstraněna budou zbytečná zábradlí, svodidla a dálniční značky 
- vysazeno tady bude 130 nových stromů a 90 keřů, stromořadím povedou nově vydlážděné široké chodníky s dostatkem prostoru i pro cyklisty  
- bude postaveno trakční vedení pro dobíjecí trolejbus, díky kterému se ještě tady o něco sníží hluk a emise. 

![Holešovičky - průřez](/assets/img/posts/holesovicky-zmena2022-prurez.jpg)

**Rekonstrukce ulice je plánovaná na konec roku 2022 a začátek roku 2023.** O zahloubení části magistrály, která je současně výpadovkou na D8 a D10, se v Praze mluví přes deset let. V roce 2017 dokonce dal soud za pravdu spolku Holešovičky pro lidi a nařídil městu snížení hlučnosti z magistrály.
