---
title: "Martin Štěrba: Praha 8 má koncem února konečně rozpočet pro letošní rok! Já z něj ale rozhodně nadšený nejsem"
author: Martin Štěrba
image: posts/finance2.png
tags: [Zastupitelstvo, Finance]
---

**Praha 8 má koncem února konečně rozpočet pro letošní rok! Já z něj ale nadšený nejsem. A to hlavně z toho důvodu, že stejně jako v loňském roce byl základní rozpočet navržen jako prožírací - většina peněz půjde jen na běžné výdaje, na investice bylo navrženo dokonce méně peněz než vloni. I proto jsem pro rozpočet ruku nezvedl.** 

Ale pojďme si k rozpočtu něco říct. 

Do běžných výdajů jde téměř 950 milionů korun – to jsou hlavně prostředky na to, aby fungoval úřad, byly uklizené a opravené chodníky i silnice, svítilo světlo, tekla voda a samozřejmě, aby děti mohly chodit do škol. Na investice, tedy třeba na nová parkovací místa, ještě více opravených chodníků nebo třeba výstavby nových bytů či sportovišť pak půjde jen 187 milionů korun. 

V rozpočtu je 73 milionů na úklid veřejného prostranství a sekání trávy. Částka je díky vysoutěžené zakázky nižší než vloni, ale nikoliv kvůli úsporám, ale kvůli tomu, že to firmy zvládnou levněji. Chci doufat, že to v ulicích bude vidět. Finance půjdou i na opravy chodníků, ale peněz je na to v rozpočtu stále málo, jak jsem už upozornil na jednání zastupitelstva. Schválně mi zkuste napsat, jestli uvidíte rozdíl v čistotě ulic a to, které chodníky by potřebovaly nejvíc opravit.

Nicméně, v rozpočtu jsou i pozitivní věci. Dojde k opravě celé řady dětských hřišť a proměňovat by se mělo i nejbližší okolí Velkého Mlýna a Divadla Alta u Libeňského zámku. A stejně tak dobře je i to, že došlo k navýšení rozpočtu v oblasti dopravy - konečně bude dostavěna chybějící část cyklostezky podél Povltavské a u stanice metra Křižíkova v Thámově ulici vznikne pěší zóna. Dobré je i to, že jsou peníze na nová parkovací místa na sídlištích, na jednotku dobrovolných hasičů i na přípravu nové sportovní haly Jana Mahora v Kobylisích. Samozřejmě se bude pokračovat i v přípravě nové velké základní školy na Rohanském ostrově, na tu se všichni už moc těšíme.

### Na co byste vyčlenili nejvíc peněz v Praze 8 vy?


