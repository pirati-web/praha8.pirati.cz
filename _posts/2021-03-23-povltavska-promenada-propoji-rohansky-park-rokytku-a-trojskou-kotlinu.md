---
title: Povltavská promenáda propojí Rohanský park, Rokytku a Trojskou kotlinu, magistrát řeší studii
author: MHMP
image: posts/okruh-povltavska.jpg
tags: [Povltavská promenáda, Libeň, Životní prostředí, Magistrát, Městský okruh]
---

**Pražští radní pověřili Institut plánování a rozvoje hl. m. Prahy (IPR) vypracováním studie na tzv. Povltavskou promenádu Nyní je ulice Povltavská frekventovaná dopravní spojka, která vede z tunelu Blanka směrem do Libně.** Ovšem až dojde k prodloužení Městského okruhu pomocí tunelů v úseku Pelc Tyrolka - Balabenka, bude možné ji výrazně zklidnit. Studie, která bude dokončena v lednu příštího roku, proto bude prověřovat možnosti vzniku budoucí promenády a zeleného propojení s okolními parky.

>"Povltavská promenáda je dlouhodobý projekt, který má za cíl zklidnit rušnou dopravní spojku a poskytnout lepší propojení parků a okolních míst pro chodce a cyklisty,” představuje projekt **Adam Scheinherr** (Praha sobě), náměstek primátora pro oblast dopravy.

Takto velká změna může přijít, až bude dokončena výstavba tunelového propojení Městského okruhu v úseku Pelc Tyrolka - Balabenka. Vzhledem k tomu, že jedná o velký projekt, je vhodné s rámcovým plánem a přehledem začít již teď.

>"Povltavská do budoucna představuje zásadní propojení zeleně a rekreačních oblastí v Praze, což bude umožněno dostavbou Městského okruhu s tunelovou trasou. Je dobře, že si na plánech proměny rušné dopravní spojky v klidnou promenádu, začíná pracovat již nyní. Základem úspěchu je totiž včasná komunikace a projednání se všemi stranami,“ vysvětluje **Petr Hlaváček** (TOP 09), 1. náměstek primátora pro územní rozvoj.

IPR proto zpracuje studii, která pojmenuje hlavní přínosy promenády, navrhne konkrétní řešení akční plán. Studie bude sloužit politikům a odborné i širší veřejnosti.

Povltavská promenáda by měla v budoucnu fungovat jako zelená páteř, která propojí tři významné rekreační oblasti:
1. Budoucí Rohanský park (karlínský břeh Vltavy)
2. Rekreační oblast Rokytky
3. Trojskou kotlinu

Jedná se tedy o významný projekt, který přispěje k razantnímu zvýšení kvality života v metropoli a zhodnotí obrovské prostředky vložené do stavby Městského okruhu. Návrh studie by měl být představen v letošním srpnu veřejnosti. **Předpokládá se, že finální verze studie by měla být hotová v lednu 2022.**

>"Rádi se zhostíme úkolu vypracování studie na Povltavskou promenádu. Jedná se totiž o klíčové spojení, které dnes plní převážně dopravní funkci, ale v budoucnu propojí okolní rekreační místa a přispěje tak ke zkvalitnění veřejného prostoru a zeleně v Praze,“ uzavírá **Ondřej Boháč**, ředitel IPR.

![Studie](/assets/img/posts/studie-povltavska.jpg)
