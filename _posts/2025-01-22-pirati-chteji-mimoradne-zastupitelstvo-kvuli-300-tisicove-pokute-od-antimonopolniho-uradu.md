---
title: "Piráti chtějí mimořádné zastupitelstvo kvůli 300 tisícové pokutě od antimonopolního úřadu"
author: Piráti Praha 8
image: posts/zadost-mimoradne-zastupitelstvo.jpg
tags: [Zastupitelstvo, ODS, ÚOHS]
---

**Zastupitelský klub Piráti Praha 8 společně s klubem 8Žije/Praha sobě předložil starostovi Ondřeji Grosovi (ODS) 15 podpisů potřebných ke svolání mimořádného zastupitelstva MČ Praha 8. Důvodem je nedávno udělená 300 tisícová pokuta od Úřadu pro ochranu hospodářské soutěže (ÚOHS) pro městskou část za nesprávné zadávání zakázek v letech 2021-2023.**

>“Vedení městské části v čele s ODS jsme opakovaně upozorňovali na velmi podezřelý a zvláštní výběr firem starajících se o úklid a údržbu zeleně. Ze strany radnice jsme však byli ujišťování, že vše probíhá v souladu se zákonem. Rozhodnutí ÚOHS však dalo za pravdu našim pochybnostem a ukázalo se, že obdobné problémy se zadáváním se objevují také u údržby dětských hřišť a sportovišť,” popisuje předseda kontrolního výboru [Martin Štěrba](http://praha8.pirati.cz/lide/martin-sterba.html) (Piráti).

Ve svém rozhodnutí ÚOHS z loňského prosince píše, že městská část Praha 8 nedodržela v letech 2021 až 2023 pravidla pro zadávání veřejných zakázek v oblasti údržby svěřených ploch, dětských hřišť a sportovišť. V souhrnné výši se jednalo o zakázky s hodnotou přes 110 milionů korun.

>“Vzhledem k tomu, že současná rada je velmi podobného složení jako v předchozím volebním období, budeme se ptát na politickou odpovědnost konkrétních členů rady městské části. Věc nelze brát na lehkou váhu, protože 300 tisíc prostě není nízká částka,” dodává Štěrba.

Nejedná se o ojedinělou pokutu pro radnici vedenou ODS. V listopadu loňského roku obdržela pokutu ve výši 750 tisíc korun také městská část Praha 10 za dělení zakázek, kdy radnice rozhodla o rozdělení zakázky na opravu nového objektu radnice na dvě části.

Starosta Prahy 8 Gros je povinen mimořádné zastupitelstvo svolat do 21 dnů od podání žádosti.