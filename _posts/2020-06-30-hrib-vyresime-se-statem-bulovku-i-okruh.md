---
title: "Hřib: Se státem vyřešíme Bulovku i vnitřní okruh. V září bude podepsáno memorandum"
author: MHMP
image: posts/bulovka.jpg
tags: [Bulovka, Doprava, Magistrát, Městský okruh]
---

**Po téměř dvouletých sporech mezi pirátským primátorem Zdeňkem Hřibem a premiérem Andrejem Babišem ohledně směn majetku došlo ve čtvrtek k první dílčí dohodě.** V první fázi půjde o směnu pozemků kvůli výstavbě traumacentra ve Fakultní nemocnici Královské Vinohrady, následovat by měla Nemocnice na Bulovce na Praze 8, pozemky pro vládní čtvrť v Letňanech a výkup pozemků pro dostavbu části okruhu 511. Do poloviny září bude podepsáno memorandum, které vše vyřeší. [Stojí to tak v tiskové zprávě z MHMP](https://www.praha.eu/jnp/cz/o_meste/magistrat/tiskovy_servis/tiskove_zpravy/prioritou_je_rozvoj_nemocnic_na_uzemi.html).

> *"Jsem spokojený. Proběhlo to relativně rychle a konstruktivně. Zásadně jsme se posunuli. Píšeme si konkrétní dopisy a teď jsme ve finále došli ke shodě, možná překvapivě, protože to z počátku vypadalo úplně jinak,"* hodnotil výsledky jednání pro [Novinky.cz](https://www.novinky.cz/domaci/clanek/uhlavni-nepratele-se-sesli-mezi-babisem-a-hribem-pomalu-taji-ledy-40330710) premiér **Andrej Babiš**.

> *"Jsem rád, že pan premiér přistoupil k našemu dnešnímu jednání konstruktivně. Shodli jsme se na tom, že společnou prioritou v oblasti směn majetku mezi Prahou a státem je v současné době řešení stavu zdravotnictví v hlavním městě, a to i v reakci na stávající epidemii koronaviru a také otázka výkupu zelených pásů u pražského okruhu v úseku 511,"* zhodnotil jednání pražský primátor **Zdeněk Hřib**.

Součástí dohody mezi primátorem a premiérem je i vypořádání pozemků v Nemocnici Na Bulovce. Praha momentálně vlastní 20 procent pozemků a většinu nemovitostí v areálu, které pronajímá ministerstvu zdravotnictví. Za to by Praha měla dostat pozemky pro dostavbu části okruhu 511 a část pozemku pro výstup z metra D na Pankráci, který dnes patří České poště. Nad konkrétními parametry se nyní sejdou pracovní týmy a jasněji by mělo být v září. To by mělo dojít i ke společnému podpisu memoranda, jehož předmětem by měly být i zmíněné pozemky v Letňanech pro úřednickou čtvrť nebo 60 miliard pro Prahu na dostavbu vnitřního okruhu z Pelc-Tyrolku přes Libeň, Balabenku a dále do Vysočan, což už premiér také slíbil a byl to jeden z primátorových požadavků. Vnitřní okruh byl jedním z magistrátních požadavků - Praha chce aby stát stejně jako v Brně pomohl s financováním poslední části městského okruhu. Na rozdíl od vnějšího, který je státní investicí, ho platí město.

Praha by měla také od státu převzít prázdné kasárny v Karlíně, mohly by tam vzniknout například studentské koleje. To je ale ještě otázkou jednání.



